HIFK on solminut kaksivuotisen pelaajasopimuksen Joonas Raskin kanssa. Hyökkääjä on pelannut neljä edellistä kautta Ruotsissa.

33-vuotias Joonas Rask palaa Liigaan ja HIFK:hon neljän Ruotsissa vietetyn kauden jälkeen. Päättyneellä kaudella hyökkääjä pelasi Luulajan riveissä 48 runkosarjaottelua ja kymmenen playoffs-ottelua tehopistein 7+8=15. Rask edusti SHL:ssä Luulajaa ja Örebrota yhteensä 197 ottelussa tehopistein 24+40=64.

Rask on edustanut aiemmin HIFK:ta viiden kauden ajan vuosina 2014–19. Kyseisillä kausilla hyökkääjä saavutti SM-hopeaa ja pronssia. Rask on pelannut aiemmin HIFK:ssa 226 runkosarjaottelua tehopistein 61+78=139 ja 61 playoffs-ottelua tehopistein 16+31=47.

– Joonas pelasi neljä vuotta ulkomailla, mutta yhteydenpitomme on jatkunut kaikkien näiden vuosien ajan. On hienoa, että hän päätti tulla takaisin meille. Saamme Joonaksesta erittäin sitoutuneen, työteliään ja kevään kovissa peleissä tasonsa osoittaneen pelaajan, sanoo HIFK:n urheilujohtaja Tobias Salmelainen seuran tiedotteessa.